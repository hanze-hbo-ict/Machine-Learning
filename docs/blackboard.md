# 4.1 keuzemodule Machine Learning

Hier staat de inhoud van de Blackboard-course, om over te zetten naar Brightspace.

## Cursusbeschrijving

Machine learning is het onderdeel van de informatica dat zich bezighoudt met het analyseren van grote hoeveelheden data en op basis daarvan structuren herkennen of voorspellingen doen. Hoewel de basis voor dit vakgebied al in de jaren zestig van de vorige eeuw is gelegd (bijvoorbeeld door het baanbrekende werk van Frank Rosenblatt), is het pas de voorbije twee decennia echt tot grote bloei gekomen. Dit heeft vooral te maken met de enorme hoeveelheid data die heden ten dage beschikbaar wordt gesteld (een fenomeen bekend onder de term information explosion) in combinatie met de grote en goedkope computationele kracht van hedendaagse computers en data-centra.

Hoewel het verschil tussen AI en Machine Learning (ML) subtiel (en grijs) is, zijn er toch wel verschillen tussen deze twee takken van sport te identificeren. Traditionele AI probeert intelligent gedrag (bijvoorbeeld van mensen) te imiteren, dus op een breed scala van taken gedrag te vertonen dat lijkt alsof het intentioneel gebeurt. Dit gebeurt op basis van hard coding, dus bijvoorbeeld heel veel schaakpartijen in een grote database te zetten en op basis daarvan de optimale zet te bepalen. In de regel zijn AI-systemen rule based systems. Machine learning pakt vergelijkbare problemen op, maar benadert ze op een andere manier. Hier wordt eveneens heel veel data aan een machine (een lerend systeem) gevoed, maar het is aan dit systeem zelf om hier regels en structuren uit te destilleren. Zo is Deep Blue, de computer die Kasparov in een schaakwedstrijd versloeg, een voorbeeld van traditionele AI, terwijl AlphaGo, het systeem dat Lee Sedol versloeg in Go, een voorbeeld van ML.

Door de groeiende populariteit van ML zijn er inmiddels veel frameworks en systemen voor ontwikkeld. Systemen als TensorFlow en SciKit Learn stellen programmeurs in staat relatief eenvoudig en snel een lerend systeem in elkaar te zetten, waarbij ze niet alleen de infrastructuur maar ook de data verschaffen. Microsoft heeft in hetzelfde domein een Azure Machine Learning Studio en Amazon biedt een vergelijkbare omgeving aan op AWS. Omdat serieuze ML-projecten altijd veel computationele kracht en veel data nodig hebben, zijn het over het algemeen deze grote spelers die als eerste de dienst bepalen – met mogelijk alle technische en ethische gevolgen van dien.

De planning, lesmaterialen en opgaven zijn in de Github-repo van dit vak te vinden.

## Weekplanning

Het vak beslaat acht weken; elke week is er één hoorcollege en zijn er twee werkcolleges. Om de week dient er een set opgaven ingeleverd te worden. Het actuele rooster is te vinden in Digirooster. De globale planning per week staat op de Github-omgeving van het vak.

## Reader

Ter ondersteuning aan het vak is een reader geschreven. Deze is hier te downloaden. De originele tex-bestanden zijn [te vinden op Github](https://github.com/bart314/ReaderML) (correcties, vragen of aanvullingen? Doe maar een PR).

## Literatuur en bronnen

### Hands on Machine Learning

Het grootste deel van deze module is geïnspireerd op de derde editie van Hands on Machine Learning van Aurélion Géron.

### Belangrijke links

Hieronder links naar belangrijke sites:
1. Numpy
1. Pandas
1. Jupyter Notebook
1. sklearn
1. Keras
1. Matplotlib

## Beoordelingsinformatie

De practicumopdrachten worden bij voorkeur gemaakt in duo's. Tijdens het eerste practicum wordt klassikaal een begin gemaakt met de opgaven: er wordt uitgelegd hoe te werken met NumPy en hoe je lineaire algebra gebruikt in het domein van ML. Ook worden hier de weekopgaven verder toegelicht.
Tijdens het tweede, vierde, zesde en achtste practicum worden afspraken gemaakt met de duo's om het werk tot dan toe te bespreken, vragen te beantwoorden en opmerkingen te plaatsen (oplevermomenten).

Er zijn vier sets weekopgaven die uiteindelijk in de voorlaatste week van het blok moeten zijn afgerond (je bent dus vrij om één en ander te plannen, zolang je maar aan deze eis voldoet). Eventueel reparatiewerk wordt tijdens de oplevermomenten besproken. Mocht dat niet voor de deadline zijn afgerond, dan is er een uitloopmogelijkheid in de laatste week van het blok. Dat geldt dan wel als een herkansing: als je hiervan gebruik maakt, kun je voor dit onderdeel maximaal een 6 halen. Een niet-ingeleverde opdracht krijgt het cijfer 1.